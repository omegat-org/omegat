<html>
<head>
   <meta http-equiv="content-type" content="text/html; charset=UTF-8">
   <title>Quant a l'OmegaT - Manual d'usuari de l'OmegaT 1.6.2</title>
</head>
<body>

<h1>Quant a l'OmegaT</h1>

<p>L'OmegaT és una eina de Traducció Assistida per Ordinador lliure i multiplataforma.</p>

<h2>Memòria de traducció</h2>

<p>L'OmegaT manté una memòria de la manera com heu traduït el text i pot utilitzar memòries de traduccions anteriors com a referència.</p>

<p>Les memòries de traducció poden ser molt útils per aquelles traduccions que continguin un cert nombre de repeticions o bé parts considerablement semblants. L'OmegaT utilitza memòries de traducció i, per tant, recorda com heu traduït els segments anteriors i us proposa els segments més semblants al segment actual que esteu traduint.</p>

<p>Aquesta funció també pot arribar a ser molt útil quan us calgui actualitzar un document que ja heu traduït prèviament. Les frases que no han canviat ja apareixeran traduïdes i les frases actualitzades es mostraran juntament amb la versió anterior de la mateixa frase, que serà la traducció més probable i semblant. D'aquesta manera, les modificacions del document original poden gestionar-se amb una gran facilitat.</p>

<p>Si utilitzeu memòries de traducció creades prèviament (per exemple, si l'agència de traducció o el client us n'ha proporcionat), l'OmegaT podrà utilitzar-les com a memòries de referència.</p>

<h2>Gestió de la terminologia</h2>

<p>La gestió de la terminologia és important per a mantenir la coherència en tota la traducció. L'OmegaT utilitza glossaris que contenen traduccions de paraules individuals o frases petites, com una mena de diccionari simplificat bilingüe d'una temàtica específica. L'OmegaT mostra la traducció de les paraules que apareixen al segment actual, com a referència.</p>

<h2>Procés de traducció</h2>

<p>Suposeu que heu de traduir qualsevol cosa: des d'un sol fitxer, fins un gran nombre de fitxers dins d'un directori i organitzats en subdirectoris. Els fitxers poden tenir formats diversos. Quan especifiqueu a l'OmegaT que voleu traduir aquests fitxers, comprovarà si es tracta de <a href="fileFormats.html" title="Formats de fitxer compatibles">fitxers compatibles</a> (d'acord amb les <a href="fileFilters.html" title="Filtres de fitxers">regles de filtres de fitxers</a>), detectarà les parts de text que contenen, les dividirà en grups de text (seguint les <a href="segmentation.html" title="Segmentació del text de partida">regles de segmentació</a>) i mostrarà els segments un per un, per tal que pugueu començar la traducció.</p>

<p>Si voleu comprovar quin aspecte tenen els fitxers un cop traduïts, podeu <a href="userInterface.html" title="Interfície d'usuari">crear els fitxers traduïts</a>, obrir-los amb l'aplicació corresponent i visualitzar el resultat de la traducció.</p>

<hr>
<p><a href="legalNotices.html" title="Avisos legals">Avisos legals</a></p>

</body>
</html>