<html>
<head>
   <meta http-equiv="content-type" content="text/html; charset=UTF-8">
   <title>Com treballar amb text net - Manual d'usuari de l'OmegaT 1.6.2</title>
</head>
<body>

<h1>Com treballar amb text net</h1>

<h2>Contingut</h2>

<ul type="none">
   <li>1. <a href="#Plain_Text_in_OmegaT">Text net en l'OmegaT</a></li>

   <li>2. <a href="#Garbled_displays_.3F">Text il·legible?</a>

      <ul type="none">
         <li>2.1. <a href="#Character_sets_and_encodings">Conjunts i codificacions de caràcters</a></li>
         <li>2.2. <a href="#The_OmegaT_solution">Solució de l'OmegaT</a></li>
      </ul>
   </li>
</ul>

<a name="Plain_Text_in_OmegaT"></a>
<h2>Text net en l'OmegaT</h2>

<p>Els fitxers de text net contenen exclusivament informació textual. Els fitxers de text net no tenen cap manera clarament definida d'informar l'ordinador de la llengua que contenen. A grans trets, això significa que, per defecte, l'ordinador considera que el contingut del fitxer és en la mateixa llengua que el propi ordinador.</p>

<p>En molts casos, un fitxer de text net té l'extensió <strong>.txt</strong>.</p>

<a name="Garbled_displays_.3F"></a>
<h2>Text il·legible?</h2>

<p>Si l'usuari és rus, és molt probable que el seu ordinador també treballi en rus: els menús es mostren en rus, els fitxers que obre són en rus, etc. En la majoria dels casos, l'ordinador normalment realitza la decisió correcta sobre el contingut dels fitxers: tots són en rus i no en cap altra llengua que no es pugui representar amb caràcters russos.</p>

<p>Ara bé, si l'usuari és un traductor rus que tradueix del japonès i ha de treballar amb fitxers de <strong>text net</strong> en japonès, molt probablement l'ordinador considerarà que el contingut d'aquests fitxers és en rus. Això passa perquè el fitxer en sí no conté informació que indiqui a l'ordinador en quina llengua s'han escrit.</p>

<p>Per exemple, el fitxer en japonès podria contenir el text:</p>

<pre>   OmegaTとは、コンピュータを利用した翻訳ツールです。</pre>

<p>Però l'editor de textos podria mostrar-lo així:</p>

<pre>   OmegaTВ∆ВЌБAГRГУГsГЕБ[Г^ВрЧШЧpВµВљЦ|ЦуГcБ[ГЛВ≈ВЈБB</pre>

<p>Perquè espera que el contingut sigui en rus... Però això no és rus. Són caràcters japonesos que es mostren incorrectament com a caràcters russos.</p>

<p>L'OmegaT no és diferent. L'OmegaT considera que els fitxers de <strong>text net</strong> contenen text que es pot visualitzar automàticament utilitzant els valors per defecte de l'ordinador. Això funciona bé quan l'ordinador treballa en francès i l'usuari tradueix fitxers en anglès, o quan l'ordinador treballa en alemany i l'usuari tradueix fitxers en italià.</p>

<a name="Character_sets_and_encodings"></a>
<h3>Conjunts i codificacions de caràcters</h3>

<p>Com és que funciona amb l'anglès i el francès però no amb el rus i el japonès? Perquè l'anglès i el francès comparteixen un mateix <strong>conjunt de caràcters</strong>. Concretament, <strong>Llatí-1</strong>, o una variació.</p>

<p>Fins fa poc, el rus i el japonès no compartien cap conjunt de caràcters. Els conjunts de caràcters russos més actuals no cobreixen els caràcters japonesos, i a la inversa. El resultat és el que es mostra més amunt.</p>

<p>El client japonès treballa amb un ordinador japonès i crea fitxers de text que contenen japonès. El conjunt de caràcters seleccionat per l'ordinador del client dependrà del sistema operatiu i d'altres paràmetres, però és molt poc probable que l'ordinador rus interpreti correctament el conjunt de caràcters (japonès).</p>

<p>Ara bé, la manera en què la informació textual del conjunt de caràcters especificat es transmet físicament (és a dir, com <strong>s'escriu</strong> al fitxer per tal que l'ordinador la pugui interpretar i mostrar) depèn de la <strong>codificació</strong>. Quan l'ordinador llegeix el fitxer, "descodifica" la informació en funció de la codificació i el visualitza en funció del conjunt de caràcters. A grans trets, una codificació correspon a un conjunt de caràcters...</p>

<a name="The_OmegaT_solution"></a>
<h3>Solució de l'OmegaT</h3>

<p>Bàsicament, hi ha 3 maneres d'arreglar això a l'OmegaT.</p>

<ol>
   <li>La manera dràstica:<ul>
         <li>Indiqueu a l'OmegaT que els fitxers de <strong>text net</strong> que acabin en <strong>.txt</strong> s'interpretin com a la codificació que especifiqueu.</li>
      </ul>
   </li>

   <li>La manera selectiva:<ul>
         <li>Canvieu el nom dels fitxers "foranis" de text net per un altre que vulgueu (per exemple, fitxer.japones);</li>

         <li>Indiqueu a l'OmegaT que els fitxers de que acabin en ".japones" s'interpretin com a la codificació que especifiqueu.</li>
      </ul>
   </li>

   <li>La manera "Unicode":<ul>
         <li>Obriu el fitxer "forani" en un editor de textos que n'interpreti correctament la codificació (si cal, per prova i error);</li>

         <li>Deseu el fitxers amb la codificació "UTF-8";</li>

         <li>Canvieu-ne el nom <strong>fitxer.txt</strong> per <strong>fitxer.utf8</strong>. L'OmegaT interpretarà el fitxer com a un fitxer UTF-8.</li>
      </ul>
   </li>
</ol>

<p>Actualment, l'OmegaT està configurat per a interpretar els fitxers de text net d'aquesta manera: (podeu comprovar-ho seleccionant <strong>Filtres de fitxers</strong> al menú <strong>Opcions</strong>. Feu clic a la fila <strong>Fitxers de text</strong> i, a continuació, al botó <strong>Edita</strong>.)</p>

<ul>
   <li>
      L'OmegaT interpreta els fitxers <strong>.txt</strong> automàticament (<strong>automàtic</strong>) com a fitxers amb la codificació per defecte del sistema.</li>

   <li>
      L'OmegaT interpreta els fitxers <strong>.txt1</strong> com a fitxers amb codificació ISO-8859-1 (que cobreix la majoria de les llengües d'<strong>Europa occidental</strong>).</li>

   <li>
      L'OmegaT interpreta els fitxers <strong>.txt2</strong> com a fitxers amb codificació ISO-8859-2 (que cobreix la majoria de les llengües d'<strong>Europa central i oriental</strong>).</li>

   <li>
      L'OmegaT interpreta els fitxers <strong>.utf8</strong> com a fitxers amb codificació UTF-8 (que cobreix gairebé <strong>totes</strong> les llengües del món).</li>
</ul>

<p>Òbviament, les extensions de fitxer <strong>.txt1</strong>, <strong>.txt2</strong> i <strong>.utf8</strong> no existeixen a la vida real. No obstant, l'OmegaT us ha preparat una llista curta que us facilitarà el treball amb fitxers <strong>foranis</strong>.</p>

<p>Per tant, ara si us cal traduir un fitxer en francès (per exemple, <strong>en_francès.txt</strong>, que segurament s'haurà creat amb codificació <strong>ISO-8859-1</strong>) en un ordinador japonès, només cal que afegiu un <strong>1</strong> al final de l'extensió (<strong>en_francès.txt1</strong>) i l'OmegaT n'interpretarà correctament el contingut amb codificació ISO-8859-1... Et voilà!</p>

<hr>
<p><a href="legalNotices.html" title="Avisos legals">Avisos legals</a></p>

</body>
</html>